---
title: Poklad
contentType: poetry
---

<section>

I.

> Na pahorku mezi buky  
> kostelíček s věží nízkou;  
> z věže pak slyšeti zvuky  
> hájem a sousední vískou.  
> Není zvuk to zvonka jemný,  
> tratící se v blízké stráně:  
> dřevatě to rachot temný,  
> zvoucí lid do chrámu Páně.

> A tu z vísky k boží slávě  
> vzhůru běží zástup hojný:  
> veský lid to bohabojný,  
> a dnes Velký pátek právě.

> V chrámě truchlo: holé stěny;  
> oltář černá rouška kryje,  
> na roušce kříž upevněný;  
> v kůru zpívají pašije.

> A hle, co se bělá v lese,  
> v černém lese za potokem?  
> Nějaká to veská žena,  
> ana v náručí cos nese.  
> I jde rychlým žena krokem,  
> svátečně jsouc oblečena,  
> tam tou strání za potokem —  
> pacholátko malé nese.

> Běží žena, dolů běží,  
> pospíchá do chrámu Páně:  
> tuť nablízku lesní stráně  
> kostel na pahorku leží.  
> A v úvale ku potoku  
> náhle ubystřuje kroků;  
> neb jak větřík volně věje,  
> z kostela slyšeti pění:  
> v kůru tam se právě pěje  
> Krista Pána umučení.  
> Běží, běží podle skály:  
> „Co to? Mám-li věřit oku?  
> Což mne moje smysly šálí?“  
> Stane, ohlíží se kolem —  
> rychle kroky zpět obrací,  
> stane zase, zas se vrací —  
> „Tam ten les, a zde ty klesty,  
> tamto vede cesta polem —  
> vždyť jsem nezbloudila z cesty!  
> Bože, co se se mnou děje!  
> což zde nejsem u kamena?  
> Jaká se tu stala změna!“  
> Zase stojí, zase spěje,  
> celá jsouci udivena,  
> oči rukou si protírá,  
> o krok blíže se ubírá:  
> „Bože, jaká to tu změna!“

> Tu, kde z divokého klestu,  
> od kostela tři sta kroků,  
> veliký čněl kámen v cestu,  
> co se nyní jeví oku?  
> Jeví se tu ženě, jeví  
> vchodem vršek otevřený —  
> vysvětliti sobě neví —  
> kámen v cestu postavený,  
> postavená celá skála  
> jakby od věků zde stála.  
> Jeví se tu, jeví ženě  
> chodba pod zemí, co síně  
> vyklenutá ve křemeně;  
> a tam, klenba kde se tratí,  
> ve tmavém pahorku klíně,  
> jakýs plamen znamenati.  
> I hoří to jasnoběle,  
> jako v noci svit měsíčka;  
> i zaplává rudoskvěle  
> jak by západ to sluníčka.

> I vidouc to žena žasne,  
> a ke vchodu až pokročí,  
> a zastíníc dlaní oči,  
> hledí v ono místo jasné.  
> „Bože, jak se to tam svítí!“  
> Oči rukou si protírá,  
> o krok blíže se ubírá:  
> „Jak se to tam divně svítí!  
> Co to asi může býti?“  
> Dále jíti však se bojí  
> hledíc tam, a venku stojí.

> A co váhá, a co stojí,  
> v klenbu patříc neustále,  
> mizí bázeň za pohledem,  
> zvědavost ji pudí předem,  
> a žena se béře dále.  
> Krok za krokem — a vždy dále  
> mocně ji to jíti pudí;  
> krok za krokem — a ve skále  
> jen se spící ohlas budí.  
> A čím dál přichází žena,  
> stále divná roste záře.  
> Jižjiž končí se sklepení:  
> avšak žena omráčena  
> rukou zakrývá si tváře,  
> přímo patřit možné není.  
> Vidí, vidí — co zde vidí,  
> kdy to viděl který z lidí?  
> Tolik krásy, tolik blesku  
> mní uzříti jen v nebesku!

> Dvéře tu jsou otevřeny  
> do nejskvělejšího sálu;  
> zlatem jen se svítí stěny,  
> strop rubíny vyložený,  
> pod ním sloupy ze křišťálu.  
> Z obojí pak strany dveří  
> na podlaze mramorové —  
> kdo neviděl, neuvěří —  
> hoří, hoří dva ohňové;  
> dva ohňové tuto hoří,  
> nic jich blesku neumoří:  
> nade stříbrem po levici  
> lunou oheň vzhůru plane,  
> nade zlatem po pravici  
> sluncem pláti neustane.  
> Planou ohně, jizba plane,  
> obalena září jasnou;  
> a dokud tu poklad stane,  
> plamenové nevyhasnou,  
> nic jich blesku neumoří.

> Na prahu tu žena stojí,  
> celá stojí oslepena;  
> očí pozdvihnout se bojí,  
> nemůž zříti do plamena.  
> Na levici dítě nese,  
> pravou levé mne si oko;  
> a když trochu ohlídne se,  
> osmělí a vzpamatuje,  
> vzdychne sobě přehluboko  
> a tak v duši své rokuje:  
> „Milý bože, co já zkusím  
> na tom světě nouze, hladu!  
> Bídně život chránit musím —  
> a zde tolik těch pokladů!  
> Tolik stříbra, tolik zlata  
> v podzemní tu leží skrejši!  
> Jenom hrstku z té hromady —  
> a já byla bych bohata,  
> a byla bych nejšťastnější,  
> já i moje dítě tady!“

> A co myslí, a co stojí,  
> ohroženější se stane;  
> svatým křížem se ozbrojí  
> a jde, kde to běle plane.  
> Jde a stříbra kousek zdvihne,  
> avšak zase tam položí;  
> zdvihne zas a je prohlíží,  
> jeho blesk a jeho tíži —  
> a zdali je zas položí?  
> Ne, již v klíně jí se mihne.  
> A zdařením tím smělejší:  
> „Jistě toto prst je boží,  
> poklad ukázal mi v skrejši,  
> chce, bych byla oblažena:  
> i zhřešiti bych musela,  
> bych jím pohrdnouti měla!“

> Takto k sobě mluvíc žena,  
> chlapce na zem z ruky složí,  
> klekne a klín rozestírá,  
> chutě z hromady nabírá  
> a do klína stříbro skládá:  
> „Jistě toto prst je boží,  
> jenž nás obohatit žádá!“  
> Béře, béře ze hromady —  
> klín již plný, sotva vstává,  
> ještě v šátek sobě dává,  
> tak ji mámí stříbra vnady!  
> A když již chce odtud jíti:  
> ach, zde ještě pacholete!  
> Jak je ke vší tíži vzíti?  
> Pacholátko již dvouleté;  
> vysypati zase štěstí  
> nezdá se jí dobré býti;  
> obého pak nemůž nésti.

> A hle, stříbro matka nese!  
> Dítě se tu na ni třese:  
> „Mama!“ volá, „mama, mama!“  
> chytajíc ji ručinkama.  
> „Mlč, synáčku! Mlč, mlč, hochu!  
> počkej tuto jenom trochu,  
> hned tu bude zase máma!“

> A již běží, síní běží,  
> již i síně za ní leží;  
> přes potok, po stráni k lesu  
> spěchá žena ve svém plesu.  
> A než malá ušla chvíle,  
> prázdná zpátky zas pospíchá;  
> a ve potu, sotva dýchá,  
> stane zase již u cíle.

> A jak vítr zlehka věje,  
> z kostela slyšeti pění:  
> v kůru tam se právě pěje  
> Krista Pána umučení.

> A jak síní v jizbu spěje:  
> „Haha, mama! Haha, mama!“  
> radostně se dítě směje,  
> potleskujíc ručinkama.

> Nedbátě však matka na to,  
> běžíc ve stranu protější:  
> kovu blesk je jí milejší,  
> z kovů nejmilejší zlato.  
> Klekne a klín rozestírá,  
> chutě z hromady nabírá  
> a do klína zlato skládá.  
> Klín již plný, sotva vstává —  
> ještě v šátek sobě dává!  
> Ó jak jí tu srdce skáče,  
> jak je štěstí svému ráda!

> A když zlato matka nese,  
> dítě se tu na ni třese,  
> třese a žalostně pláče:  
> „Mama, mama! Ach, ach, mama!“  
> chytajíc ji ručinkama.  
> „Mlč, synáčku! mlč, mlč, hochu!  
> počkej jenom ještě trochu.“  
> A k dítěti se nakloní  
> a do klína rukou sáhne.  
> dva peníze ven vytáhne,  
> o peníz penízem zvoní:  
> „Hle hleď, co to má maminka!  
> cincin! slyšíš, jak to cinká?“  
> Avšak dítě stále pláče —  
> jí radostí srdce skáče.

> A do klína opět sáhne,  
> plnou zlata hrst vytáhne,  
> vloží dítěti do klínka:  
> „Hle hleď, co ti dá maminka!  
> Mlč, synáčku! Mlč, mlč, hochu:  
> cincin! poslyš, jak to cinká!  
> Počkej jenom ještě trochu,  
> hned se vrátí zas maminka.  
> Hrej si pěkně, hrej, děťátko,  
> počkej ještě jen drobátko.“

> A již běží, síní běží,  
> na dítě se neohlíží;  
> a již síně za ní leží,  
> již se ku potoku blíží;  
> přes potok, po stráni v plesu  
> drahý poklad nese k lesu,  
> a již stojí s ním před chýží.

> „Hoj, ty chýže, sprostá chýže,  
> brzy měj se dobře tady!  
> Co mě k tobě nyní víže?  
> Nenalézám v tobě vnady!  
> Půjdu pryč z těch tmavých lesů,  
> z té otcovské střechy chudé;  
> jinde štěstí své ponesu,  
> jinde moje bydlo bude!  
> Půjdu, půjdu z toho kraje,  
> radostná mi odtud cesta,  
> půjdu, když mi štěstí zraje,  
> do velkého půjdu města;  
> koupím sobě země, hrady,  
> co paní mě budou ctíti:  
> měj se dobře, chyžko, tady,  
> nebudu já v tobě žíti!  
> Nejsemť již ta chudá vdova,  
> péči nesouc v noci ve dne:  
> ejhle v klínu —“ na ta slova  
> s potěšením tam pohledne. —  
> Ó kéž byla nepohledla!  
> Leknutím tu celá zbledla,  
> leknutím se třese celá,  
> div na místě neomdlela.  
> Vidí, vidí — ha, co vidí,  
> sama tomu sotva věří!  
> Do zpukřelých vrazí dveří,  
> vrazí, kde truhlice byla,  
> v kterou stříbro uložila.  
> Strhne víko — ha, co vidí!  
> Pro vši víru dobrých lidí!  
> jaká opět nová rána!  
> Místo stříbra jen — kamení,  
> v šátku pak a ve svém klínu,  
> ó přehroznéť to mámení!  
> místo zlata — samou hlínu!  
> Čáka všecka rozšlapána! — —

> Nehodnatě štěstí byla,  
> požehnání neužila.

II.

> A když takto rozdrceně  
> s bolestí tu ztrátu nese,  
> probodne to srdce ženě,  
> vzkřikne s hrůzou vyděšeně,  
> vzkřikne, až se chýže třese:  
> „Ach dítě, mé dítě drahé!“  
> „Dítě drahé — drahé — drahé!“  
> zahučelo v hustém lese.

> A ve hrozném předtušení  
> běží žena — ach neběží,  
> letí, letem ptáka letí,  
> lesem, strání ji viděti,  
> tam, kde klamné našla jmění,  
> k vršku, na němž kostel leží.

> Od kostela větřík věje,  
> copak neslyšeti pění? —  
> Krista Pána umučení  
> v kůru tam se již nepěje.

> A když přišla ke sklepení,  
> haha, jaké pohledění!  
> haha, z divokého klestu  
> tři sta kroků od kostela  
> veliký ční kámen v cestu!  
> A kde síně? — Ta zmizela!  
> Zmizela, i v cestě skála,  
> jakby nikdy zde nestála.

> Ha, jak se tu žena leká,  
> jak se děsí, volá, hledá!  
> jak po tom pahorku těká,  
> těmi klesty, na smrt bledá!  
> Ha, ty zraky zoufanlivé,  
> ústa siná nad mrtvolu!  
> Hle, jak přes to křoví divé  
> běží — pádí tamto k dolu!  
> „Běda, běda! Zde to není!“  
> Tělo klestím rozervané,  
> nohy trním probodané —  
> darmo všecko klopotění,  
> vchodu již nalézti není!

> A znovu se žena děsí,  
> úzkost hrozná ji uchvátí:  
> „Ach, kdo mně mé dítě vrátí!  
> Ach mé dítě, kde jsi, kde jsi?!“ —

> „Tu pod zemí jsem, hluboko!“  
> hlas tichounký větrem šumí,  
> „nespatří mne žádné oko,  
> ucho mi neporozumí.

> Blaze tu pod zemí, blaze,  
> beze jídla, beze pití,  
> na mramorové podlaze,  
> ryzí zlato v klínku míti!

> Noc a den se nestřídají,  
> nikdy nejdou spát očinka:  
> hraji si tu pěkně, hraji —  
> cin cin! slyšíš, jak to cinká?“

> Avšak žena znovu hledá —  
> darmo, a znovu se děsí,  
> zoufale se na zem vrhá,  
> vlasy sobě z hlavy trhá,  
> zkrvavena, na smrt bledá:

> „Ach běda mi! běda, běda!  
> Ach mé dítě, kde jsi, kde jsi?  
> kde tě najdu, dítě drahé?!“  
> „Dítě drahé — drahé — drahé!“  
> blízkými to hučí lesy.

III.

> Mine den, i druhý mine,  
> dnové v týden se obrátí,  
> z týdnů měsíc se vyvine,  
> až i léto počne pláti.

> Na pahorku mezi buky  
> kostelíček s věží nízkou;  
> co den znějí zvonka zvuky  
> hájem a sousední vískou.  
> Tu nahoře, když se z rána  
> ke mši zvonečkem pozvoní,  
> přede stánkem nebes pána  
> zbožný rolník čelo kloní.

> Aj, kdo zná ji, tu osobu  
> se sklopenou k zemi tváří?  
> Svíce zhasly na oltáři,  
> ona klečí po tu dobu.  
> Zdáť se, ani že nedýše —  
> líce a rty zesinalé —  
> ach, toť se tak modlí tiše!  
> Kdo to? — Nevím, tuším ale.  
> Když po svaté však oběti  
> chrámové se zamknou dvéře,  
> těmi buky ji viděti,  
> ana se z pahorku béře.  
> Béře, béře se pomálu  
> stezkou vinoucí se v klestu  
> po šedivou tamo skálu,  
> kde ční kámen velký v cestu.  
> Tu si vzdychne přehluboko  
> a do dlaně čelo sklopí:  
> „Ach mé dítě!“ — a již oko  
> v slzách kanoucích se topí.

> Nešťastná to z chýže žena,  
> vždycky smutná, vždycky bledá,  
> vždycky těžce zamyšlena:  
> od rána až do soumraku  
> nikdy jasno v jejím zraku,  
> v noci pak žel spáti nedá.  
> A když opět na úsvitě  
> traplivé opouští lože:  
> „Ach mé dítě, drahé dítě!  
> Ach běda mi! běda, běda!  
> odpusť, milostivý bože!“

> Uplynulo léto celé,  
> jeseň, zima uplynula —  
> nezmírněno v srdci žele,  
> slza v oku nezhynula.  
> I když výše slunce stálo,  
> rozehřávši zemi znova:  
> úst k úsměchu nerozhřálo,  
> stáleť ještě pláče vdova.

IV.

> A slyš, shůry mezi buky,  
> z kostelíčka s věží nízkou,  
> rachotící slyšet zvuky  
> hájem a sousední vískou.  
> A hle, vzhůru k boží slávě  
> běží z vísky zástup hojný,  
> veský lid to bohabojný —  
> a dnes Velký pátek právě.

> Jemně jarní větřík věje,  
> větrem pak slyšeti pění:  
> v kostele se zase pěje  
> Krista Pána umučení.

> A tou strání ku potoku  
> žena od lesa se blíží.  
> Co zdržuje dnes ji v kroku? —  
> Ach, památka dne a roku  
> hořem kroky její tíží!  
> Blíží, blíží se znenáhla,  
> a již skály té dosáhla.

> A hle, co se jeví oku?  
> Tu, kde z divokého klestu,  
> od kostela tři sta kroků,  
> veliký čněl kámen v cestu:  
> vchodem vršek otevřený,  
> kámen v cestu postavený,  
> kámen i ta celá skála,  
> jak by tak od věků stála.

> A žena se toho leká,  
> hrůzou se jí vlasy ježí:  
> celou tíží na ní leží  
> zármutek a vina její.  
> I děsí se — však nečeká,  
> a ve strachu a v naději  
> skokem síní známou běží,  
> síní jdoucí pode skálu.

> A hle, dvéře otevřeny  
> do nejskvělejšího sálu;  
> zlatem jen se svítí stěny,  
> strop rubíny vyložený,  
> pod ním sloupy ze křišťálu.  
> A z obojí strany dveří  
> na podlaze mramorové  
> plápolají dva ohňové:  
> nade stříbrem po levici  
> lunou oheň vzhůru plane,  
> nade zlatem po pravici  
> sluncem pláti nepřestane.

> A žena se s hrůzou blíží  
> a ve strachu a v naději  
> tu po jizbě se ohlíží.  
> Snad ji vábí stříbro, zlato? —  
> Ach, již ona nedbá na to! —  
> „Haha, mama, haha, mama!“  
> Ejhle dítě, dítě její,  
> po celý rok oplakané,  
> potleskuje ručinkama!

> Ale v ženě není dechu,  
> a hrůzou se celá třese,  
> a ve zoufanlivém spěchu  
> chopíc dítě do náručí,  
> dlouhou síní odtud nese.

> A třesk, třesk! huhu! to hučí  
> jí v patách ve vrchu klíně;  
> praskot hrozný, vichr skučí,  
> zem se třese, hluk a lomoz —  
> jí v patách se boří síně!  
> „Ach, rodičko boží, pomoz!“  
> v úzkosti tu volá žena,  
> zpět pohlédnouc poděšena.

> A hle! jaká zase změna!  
> Ticho všecko, a tu z klestu  
> veliký ční kámen v cestu;  
> vše jak jindy spořádáno,  
> po vchodu památky není:  
> právě nyní dozpíváno  
> Krista Pána umučení.

> Ale v ženě není dechu,  
> a hrůzou se celá třese,  
> a ve zoufanlivém spěchu  
> dítě svoje odtud nese,  
> nese a na ňádra tlačí,  
> jako by se o ně bála;  
> běží, sotva dech jí stačí,  
> ač daleko za ní skála;  
> běží, aniž se ohlíží,  
> tam tou strání blíže lesu,  
> a ve strachu a ve plesu  
> stane v chudé lesní chýži.

> Ó jaké tu vzdává vroucí  
> bohu svému žena díky!  
> Vizte slzy ty kanoucí!  
> Jak to dítě k sobě vine,  
> líbá čelo, ručky, rtíky,  
> a zas k ňadrám je přitiská,  
> jak celá v rozkoši plyne!

> A hle, co se v klínku blýská?  
> Co to znělo? — Ryzí zlato!  
> To zlato, jež loni byla,  
> aby dítě si pohrálo,  
> jemu v klínek položila.

> Avšak ženu vábí málo,  
> co ji tolik hoře stálo!  
> Stáloť ji, ach! slzí mnoho;  
> leč děkujíc bohu za to,  
> touže drahé tiskne děcko.  
> Hořceť zakusila toho:  
> žetě velmi málo zlato,  
> avšak dítě nade všecko!

V.

> Dávno kostelíček zbořen,  
> umlkly již zvonka zvuky;  
> a kde někdy stály buky,  
> sotva jaký hnije kořen.

> Stařec mnoho pamatuje,  
> mnohoť i dozrálo hrobu:  
> avšak lid si ukazuje  
> ještě místa po tu dobu.

> A když večer pohromadě  
> mládež za mrazu sedává,  
> rád stařeček povídává  
> o vdově a o pokladě.

</section>
